# Diventare Agile

Kent Beck ha elencato i quattro valori di Agile molto tempo fa. Sono il coraggio, la comunicazione, il feedback e la semplicità.

### Coraggio

In un team Agile, il coraggio è fondamentale per gestire un progetto software di lungo periodo. Ci vuole coraggio per eseguire il deployment di un insieme minimo di funzionalità. Ci vuole coraggio per mantenere un'elevata qualità del codice. La fede nel fatto che qualità e disciplina _aumentino_ la velocità è coraggiosa, perché essa sarà costantemente messa alla prova da persone influenti che hanno fretta.

### Comunicazione

I membri di un team Agile sono soliti comunicare frequentemente gli uni con gli altri. Questo avviene in modo diretto, informale e interpersonale. Questa tipologia di comunicazione serve a favorire la coesione del team.

### Feedback

Le discipline Agile che abbiamo studiato riguardano sostanzialmente tutte l'idea di fornire un rapido feedback a coloro che prendono decisioni importanti. Essi ci consentono di determinare anticipatamente quando le cose stanno per andare male. Il feedback è quello che consente al team di lavorare in modo così efficace e che guida un progetto a un risultato positivo.

### Semplicità

Un altro valore Agile è la semplicità, nel senso dell'essere diretti: diretti nel codice, nella comunicazione e nel comportamento. Le comunicazioni devono essere il più dirette e semplici possibili, senza creare inutili passaggi di consegne fra una persona e un'altra.

### Rigidità

È facile essere confusi tra le centinaia metodologie Agile (XP, Scrum ecc.), pertanto scegliete il metodo che meglio si adatta alla vostra tipologia di lavoro e team. Tuttavia, cercate di adottare appieno il _Cerchio della vita_, in particolar modo le pratiche di natura tecnica. Se adottate solo le pratiche più esterne, vi troverete ben presto con un progetto il cui codice va a rotoli e questo porterà a un lento e inesorabile declino della produttività. Oltre a questo, ricordate anche i quattro valori di cui abbiamo parlato: il coraggio, la comunicazione, il feedback e la semplicità.

### Trasformazione

Quella da non-Agile ad Agile è una transizione in termini di valori. I valori legati allo sviluppo Agile includono l'assunzione di rischi, un rapido feedback e anche comunicazioni intense fra le persone coinvolte, che ignora le barriere e strutture di comando. Questi valori sono opposti a quelli delle grandi organizzazioni, che hanno investito in strutture gestionali che privilegiano la sicurezza, la coerenza e l'esecuzione di piani rigidamente controllati. In queste organizzazioni, spesso chi si oppone alla transizione a un sistema Agile è il ramo dirigenziale intermedio. Il quale ha "paura" che il proprio operato possa essere in qualche modo intaccato assottigliando la linea di separazione tra team e cliente.

#### Creare organizzazioni Agile

Se una trasformazione verso Agile non è _possibile_ per le grandi organizzazioni, è però certamente possibile creare delle organizzazioni Agile. In tal senso, sono nate molte suddivisioni Agile all'interno delle grandi compagnie software e abbiamo anche visto richiedere da parte di queste stesse aziende un supporto alle società di consulenza Agile per lo sviluppo di alcuni progetti software.

#### Coaching

Prima di parlare di _coaching Agile_ è bene fare distinzione tra istruttori e coach Agile. Un istruttore insegna a un team a condurre la propria attività in maniera Agile. Spesso sono reclutati da società esterne e hanno il compito di addestrare il team a seguire le pratiche e la disciplina Agile. Il coach invece non è un istruttore, si tratta di un membro del team a cui è richiesto di ricoprire il ruolo di supervisore delle pratiche Agile. Il coach ha il compito di verificare che tutto il team aderisce alle pratiche rivolte all'azienda, al team e, soprattutto, a quelle di natura tecnica.

### Scrum Master

In Scrum, il coach è chiamato _Scrum Master_. Questo termine ha portato alla nascita di una miriade di programmi di certificazione, attraendo una grande quantità di project manager. Al giorno d'oggi, è fin troppo frequente vedere Scrum Master che non sono affatto coach, ma semplicemente project manager.

#### Certificazione

Le attuali certificazioni Agile sono una totale assurdità. Il corso di per sé è utile, tuttavia, tale corso non deve essere rivolto solo a un determinato ruolo, deve essere seguito da tutto il team. Ogni membro del team ha bisogno di comprendere i valori rivolti all'azienda, al team e soprattutto le pratiche di natura tecnica.

#### Una vera certificazione

Una vera certificazione Agile dovrebbe essere formata da un corso della durata di un semestre, costituito da un addestramento Agile e dal successivo sviluppo di un piccolo progetto Agile. Il team dovrà dimostrare di aver imparato e messo in pratica tutte le discipline Agile (comprese quelle di natura tecnica).

### Strumenti Agile

Per poter sviluppare in maniera efficace un progetto, è fondamentale conoscere gli strumenti software che fanno parte della nostra cassetta degli attrezzi. Gli sviluppatori devono avere competenze relativamente a un certo numero di strumenti:

* Almeno un linguaggio di programmazione
* Un ambiente di sviluppo integrato o un editor di codice sorgente
* Vari formati di dati (JSON, XML, YAML ecc.) e linguaggi di markup
* Integrazione a riga di comando
* Strumenti per i repository di codice sorgente (Git)
* Strumenti d'integrazione continua / build (Jenkins)
* Strumenti di deployment / gestione server (Docker, Kubernetes, Ansible)
* Strumenti di test (framework per i test delle unità, Cucumber, Selenium)

#### Che cosa rende efficace uno strumento?

Un buon strumento deve essere comodo da usare e non lasciare costantemente in ansia. I migliori strumenti fanno quanto segue:

* Aiutano le persone a conseguire i propri obiettivi
* Possono essere appresi "piuttosto bene" rapidamente
* Divengono trasparenti agli utenti
* Sono aperti agli adattamenti e a utilizzi imprevisti
* Sono economici

#### Software automatici

Con la propagazione di Agile sono sorti anche moltissimi software che hanno lo scopo di automatizzare e gestire più "agilmente" progetti Agile. Tuttavia, quando vi capiterà di scegliere uno di questi strumenti, dovete sempre tenere conto _che sono gli utilizzatori a usare e controllare gli strumenti; non viceversa._ Spesso si sceglie uno strumento perché "è il più utilizzato". Questo è sbagliato! Dovete scegliere uno strumento in base alle esigenze vostre e dell'intero team.

#### Sistemi ALM: buoni, ma non per tutti

I sistemi ALM (Agile Lifecycle Management) consentono di gestire progetti Agile attraverso l'utilizzo di sofisticate funzionalità quali: generazione di grafici, cronologia delle attività, gestione documentale, diagrammi di Gantt ecc. Tuttavia, nonostante le numerose funzionalità di questi sistemi, essi potrebbero fallire miseramente all'interno della vostra azienda per i seguenti motivi:

* I sistemi ALM sono ricchi di funzionalità, ma spesso difficili da utilizzare. Potreste impiegare mesi per apprendere bene uno di questi strumenti, per poi arrivare alla conclusione che non fa al caso vostro
* L'elevato numero di funzionalità spesso crea confusione e questo può portare a utilizzare lo strumento in maniera errata e poco produttiva
* Questi strumenti hanno costi di licenza piuttosto alti e possibilmente, della miriade di funzionalità che il sistema possiede, ve ne serve solo il 20%
* A volte questi strumenti vanno in contrasto con i principi Agile. Nei sistemi ALM spesso si trovano grafici di cruscotto che misurano le prestazioni e i progressi dei singoli membri del team. Questi grafici spesso spingono il management a puntare il dito contro i programmatori, quando, al contrario, le pratiche Agile devono favorire ed evidenziare l'intero flusso di lavoro del team e non del singolo individuo.

Per tutte queste ragioni, vi sconsiglio di partire subito con un sistema ALM, piuttosto provate con qualcosa più low-tech, che si basa su un processo non dissimile a quello delle schede fisiche a parete che abbiamo visto all'inizio di questo libro.

### Coaching Agile

Il coaching Agile ebbe una svolta nel 2008, quando Lyssa Adkins introdusse nel mondo del coaching Agile competenze tratte dal coaching professionale. Da qui nacquero varie certificazioni e strumenti di coaching.

#### Certificazione ICP-ACC

La certificazione ICP-ACC include le competenze di coaching dell'ascolto attivo, dell'inteligenza emotiva, della presenza, del feedback chiaro e diretto, del porre domande a risposta aperta e non orientate e del restare neutrali.

#### Strumenti di coaching

Molte delle pratiche e tecniche impiegate nella community Agile sono in linea con gli scopi del coaching professionale. Una competenza di coaching si chiama _powerful questioning_; un suo aspetto è porre domande che spingono alla scoperta, allo studio, all'impegno o all'azione. Spesso questo genere di attività vengono svolte tramite l'impiego di giochi come Penny Game, Kanban Pizza o costruzioni LEGO. Questi giochi hanno lo scopo di elevare la consapevolezza dei partecipanti e lasciare a loro di decidere come procedere.

#### Le competenze di coaching

Vi sono sei aree di esperienza cui attingono i coach Agile: framework Agile, trasformazione Agile, gestione dei prodotti Agile, pratiche di natura tecnica, facilitazione e coaching. Ogni coach avrà il suo mix di competenze. La maggior parte delle organizzazioni inizia cercando un coach che abbia esperienza di framework Agile. Un'area di esperienza che, però, viene spesso sottovalutata è l'area tecnica. Senza di quella è impossibile rilasciare in maniera veloce del codice funzionante.

#### Far crescere l'adozione Agile

Come già ripetuto nelle pagine precedenti, Agile col tempo ha dato origine a una miriade di pratiche e metodologie differenti, ognuna delle quali ha le proprie peculiarità. In base alle esigenze del vostro team dovete scegliere e utilizzare le pratiche che più vi aiutano nell'organizzazione dei progetti. Ecco un elenco di pratiche da considerare se volete adottare Agile nella vostra organizzazione:

* **Le pratiche Kanban:** includono il fatto di rendere visibile il lavoro, di limitare i lavori in corso e di far procedere il lavoro nel sistema
* **Le pratiche Scrum e XP:** queste due metodologie hanno molti aspetti in comune, come: le pratiche di natura tecnica, i brevi meeting quotidiani, le retrospective, le user story, le piccole release, il refactoring, la scrittura dei test, il Pair Programming ecc.
* **Allineamento degli eventi dei team:** quando gli eventi che attraversono più team, come i meeting e le retrospective, sono allineati temporalmente, è possibile risolvere gli impedimenti quotidiani tramite un _escalation tree_. Questo prevede l'allineamento dei tempi di avvio e di stop dell'iterazione e anche la stessa durata dell'iterazione.
* **Escalation tree:** se ha senso lavorare sempre su quegli elementi che producono il valore più elevato, allora ha senso affrontare i loro impedimenti immediatamente, tramite un percorso ben definito. Questo vale per la ben nota pratica _Scrum of Scrums_ e la meno nota "retrospective delle retrospective".
* **Regolari iterazioni fra team:** questa pratica prevede una regolare interazione fra Scrum Master, Product Owner e membri del team che stanno collaborando per realizzare il prodotto.
* **Portfolio Kanban:** le pratiche gestionali tradizionali tendono ad allocare le persone su più team / progetti, il che porta ad accrescere il multitasking. Questo crea frizioni, aumenta la complessità e riduce la produttività. Il _Portfolio Kanban_ impone dei limiti ai "lavori in corso", per garantire che l'organizzazione sia sempre concentrata sul lavoro che offre la resa più elevata.
* **Minimi incrementi possibili:** questa pratica ruota attorno al riflettere sul percorso più breve in grado di produrre il valore più elevato nel tempo più breve. Questa pratica può essere portata all'estremo implementando il già citato _rilascio continuo_.

#### Puntare al grande, concentrandosi sul piccolo

La maggior parte delle grandi aziende che tende a utilizzare Agile, si scontra con alcuni problemi: si tende a complicare tutto invece che puntare sulla semplicità. Ecco alcune delle pratiche associate ad Agile a livello di multi-team (e non solo):

* **I principi SOLID:** questi principi sono utili a ogni scala di applicazione, ma lo sono ancora di più all'interno di multi-team in quanto semplificano il coordinamento multi-team riducendo enormemente le dipendenze
* **Piccole e utili user story:** le piccole storie monotematiche limitano l'ampiezza delle dipendenze, il che semplifica il coordinamento tra team
* **Piccole e frequenti release:** le piccole e frequenti release aiutano ad affrontare i problemi di coordinamento e architettura tra team
* **Integrazione continua:** XP pone ancor più l'accento sull'integrazione, spingendo all'integrazione sull'intero prodotto dopo ogni check-in
* **Simple Design:** in generale i team faticano ad applicare questa pratica, ma quando occorre coordinare più team, essa diventa fondamentale per la gestione delle dipendenze tra team. Il Simple Design, specialmente quando viene usato con pratiche come l'architettura a micro-servizi, permette di applicare Agile "in grande"
