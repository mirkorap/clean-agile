# Artigianalità

Agile fu come una tempesta per l'industria del software. Tuttavia, le idee originali di Agile vennero ben presto distorte e semplificate, arrivando nelle aziende come la promessa di un processo in grado di consegnare software più velocemente.

### La sbornia da Agile

L'avvento di Agile diede origine a una forte domanda di una nuova figura professionale: i coach Agile. Nacquero così molti corsi di certificazione venduti ai project manager e dalla durata di pochi giorni. Le aziende credettero che Agile fosse solo un processo per risolvere il problema di organizzazione delle risorse, tralasciando di fatto tutta la parte tecnica. Coach Agile senza alcuna esperienza operativa e tecnica insegnarono ai manager come gestire un team di sviluppo. I manager definivano roadmap e tappe e le applicavano a forza ai team di sviluppo: gli sviluppatori stimavano il lavoro, ma poi venivano forzati a far entrare le loro stime nelle tappe imposte dall'alto. È piuttosto comune vedere progetti nei quali tutte le iterazioni e le relative user story sono ben definite per un arco dei successivi 6 o 12 mesi. Il lavoro tecnico non aveva alcun senso nel loro processo Agile. Non vi era la necessità di avere un'architettura o una struttura del progetto. Il principale obiettivo era quello di sviluppare il più velocemente possibile l'elemento a massima priorità nel backlog. I bug e i problemi operativi divennero l'argomento "preferito" negli standup meeting. Le release in produzione non erano così frequenti come l'azienda si aspettava. I test manuali continuavano a richiedere giorni. Tutto queste conseguenze portarono a incolpare il processo Agile.

### Errate aspettative

Il presupposto che cambiando solo il metodo di collaborazione fra le persone si ottengano miglioramenti tecnici non potrebbe essere più sbagliato. Non c'è alcun modo di ottenere dei risultati migliori se prima non si addestrano gli sviluppatori a padroneggiare nuove tecniche. Il fatto di poter rilasciare il software in produzione ogni due settimane richiede una grande quantità di discipline e competenze tecniche, le quali non sono presenti in maniera "naturale" all'interno dei team. Non è realistico pensare che i team svilupperanno queste competenze da sé, semplicemente creando un ambiente più collaborativo. I team richiedono un supporto per acquisire queste competenze tecniche. **Questo supporto può verificarsi attraverso una combinazione di coaching, addestramento, sperimentazione e autoapprendimento.**

### **Software Craftmanship**

Per alzare l'asticella dello sviluppo software professionale, un gruppo di sviluppatori si riunì nel 2008 per creare un nuovo movimento: Software Craftmanship. Durante questo meeting nacque un nuovo manifesto, il quale intendeva estendere l'Agile Manifesto:

* non solo software funzionante_,_ ma _software ben realizzato_
* non solo reattività ai cambiamenti, ma _aggiunta continua di valore_
* non solo individui e interazioni, ma _una comunità di professionisti_
* non solo collaborazione con il cliente, ma _partnership produttive_

Alla ricerca degli elementi scritti a sinistra, consideriamo indispensabili gli elementi scritti a destra.

**Software ben realizzato** significa codice che sia ben progettato e ben sottoposto a test. Si tratta di codice che non abbiamo timore di modificare e che consente all'azienda di reagire rapidamente.

**Aggiunta continua di valore** significa che dovremmo sempre impegnarci a fornire un valore sempre crescente ai nostri clienti e datori di lavoro.

**Una comunità di professionisti** significa che ci aspettiamo di lavorare in condivisione e imparando gli uni dagli altri, elevando il livello del nostro settore.

**Partnership produttive** significa avere una relazione professionale con i nostri clienti e datori di lavoro. Significa comportarsi sempre in modo rispettoso.

Software Craftmanship è un movimento che ispira gli sviluppatori a lavorare al meglio delle loro possibilità. Un movimento che ispira gli sviluppatori a diventare e a considerarsi professionisti altamente qualificati.

#### Ideologia contro metodologia

Un'ideologia è un sistema d'idee e ideali. Una metodologia è un sistema di metodi e pratiche da adottare per raggiungere un'ideale. Un'attenzione ossessiva su una metodologia distrae i team e le organizzazioni dai loro veri obiettivi. Nel suo libro _Agile Project Management: Creating Innovative Products_, Jim Highsmith dice:

> I principi senza le pratiche sono come gusci vuoti; le pratiche senza i principi tendono a essere implementate a memoria, senza giudizio. I principi guidano le pratiche. Le pratiche istanziano i principi.

Non possiamo sostenere di avere principi e valori quando i nostri metodi di lavoro non sono allineati con loro.

#### Software Craftmanship prevede delle pratiche?

Software Craftmanship non prevede pratiche, ma ne sostiene alcune che derivano dalla comunità XP: _TDD, Refactoring, Simple Design, Integrazione Continua_ e _Pair Programming_ sono alcune delle pratiche sostenute dal movimento. Altre pratiche promosse da Software Craftmanship sono: _Clean Code, SOLID, Piccole Release_ e _Rilascio Continuo_.

#### Concentrarsi sul valore, non sulla pratica

Un errore comune che spesso si commette è quello di promuovere le pratiche anziché il valore che esse forniscono. Prendiamo ad esempio il _Test-Driven Development_. Spesso ci si chiede come poter riuscire a convincere l'azienda in cui si lavora ad adottarlo. Invece di promuovere la pratica del TDD, dovremmo, invece, promuovere il valore che esso porta. Se andassimo a promuovere il TDD come una pratica che consente di ridurre il tempo di debugging con la possibilità di rilasciare software affidabile più velocemente, l'organizzazione in cui lavoriamo sarà ben disposta ad accettare una pratica simile. Accordarsi sugli obiettivi è essenziale quando si discute delle pratiche da impiegare.

#### L'impatto di Craftmanship sul nostro settore

Mentre la community Agile pone l'accento sulle persone e sui processi, la community Software Craftmanship si concentra più sul lato tecnico. Essa ha promosso le pratiche dell'XP e molte altre pratiche di natura tecnica presso molti sviluppatori e aziende. La community è estremamente inclusiva. Fin dall'inizio, uno dei sui principali obiettivi è stato quello di mettere insieme degli sviluppatori software con i background più disparati, in modo che potessero imparare gli uni dagli altri.

#### L'impatto di Craftmanship sulle aziende

Molte aziende che hanno adottato Agile sono ora interessate a Craftmanship. Tuttavia, Software Craftmanship non ha lo stesso business appeal di Agile. La XP è ancora qualcosa che molti manager non comprendono o non considerano. I manager conoscono concetti come Scrum, iterazioni, demo, retrospective e ciclo di feedback. Non sono interessati alle pratiche di natura tecnica. A differenza dei coach Agile dei primi anni 2000, dotati di una forte impronta tecnica, la maggior parte dei coach Agile di oggi non si spinge a presentare le tecniche di XP o di collaborare dal punto di vista tecnico con gli sviluppatori. La mentalità Software Craftmanship è fonte d'ispirazione per molti sviluppatori. Essa promuove una cultura di apprendimento, dove le aziende sono sempre più innovative e reattive.

#### Craftmanship e Agile

Inizialmente, alcuni sostenitori del movimento _Software Craftmanship_ presero parte al movimento poiché spinti dalla frustrazione che provavano nei confronti della direzione presa da Agile. Criticavano Agile per l'attenzione eccessiva sul processo e carente sulla tecnica. Viceversa, i sostenitori del movimento Agile criticavano Craftmanship per la sua scarsa attenzione sulle esigenze dell'azienda e delle singole persone. In sostanza, però, entrambi i movimenti intendono conseguire obiettivi comuni. Entrambi puntano alla soddisfazione del cliente, all'accorciamento dei cicli di feedback, fornire opere di alta qualità e promuovere la professionalità.

### Conclusioni

All'origine, il movimento Agile venne ideato da sviluppatori per sostenere e sanare la divisione esistente tra azienda e programmatori. Quando i project manager invasero la community Agile, gli sviluppatori si sentirono "derubati" dei loro principi. Da qui nacque il movimento Software Craftmanship. Ma tuttavia i valori di Agile e di Craftmanship sono fortemente allineati.
